7. Obrazložitev predloga:

Dušan Prezelj je s svojo predanostjo, ljubeznijo do športa in prostovoljnim delom pustil močan pečat v slovenskem športu. V športu deluje več kot 65 let.

Bil je vsestranski atlet, slovenski rekorder v skoku v višino in troskoku, leta 1976 je bil izbran tudi za najboljšega atleta v Sloveniji. Atletiki je ostal zvest do danes, saj še vedno tekmuje med veterani, hkrati pa je aktiven tudi trener kot športni funkcionar. Bil je  član izvršnega odbora Atletske zveze Slovenije, kjer je vodil komisijo za mediacijo in arbitražo, je predsednik Atletskega kluba Kranj.Njegova vloga pri razvoju slovenskega športa se je začela že leta 1984, ko je prevzel predsedovanje Atletskega kluba Triglav iz Kranja, v tistem času edinega atletskega kluba na Gorenjskem. Začel je postavljati temelje atletike v regiji in tudi po njegovi zaslugi je danes na Gorenjskem dvanajst atletskih klubov. Poleg organizacijskih in strokovnih temeljev atletike na Gorenjskem je z gradnjo prvega tartanskega atletskega stadiona v Kranju omogočil sodobne razmere za kakovostne treninge, posledično pa tudi za razvoj športa na tem območju. Med predsednikovanjem Atletskemu klubu Triglav iz Kranja je vsako leto organiziral državna prvenstva in odmevne mednarodne mitinge, tudi troboj Jugoslavija-Francija-Grčija, ki je vtistem času predstavljal enega največjih atletskih dogodkov v Sloveniji.

Poleg posodobitve in tartaniziranega atletskega stadiona v Kranju je leta 2006 kot direktor občinske uprave občine Bled zasnoval in izvedel projekt gradnje večnamenskega športnega parka na Bledu. Tako je prebivalcem zgornje Gorenjske regije omogočil popolnoma nove površine za rekreativno dejavnost, tekmovalnemu športu, z atletiko na čelu, pa povsem nov tartanski atletski stadion in druge nove športne površine. Leta 2002 je sodeloval pri organizaciji šahovske olimpijade na Bledu in za to prejel priznanje župana občine Bled.
K razvoju atletike je pomembno prispeval kot član izvršnega odbora AZS, v katerem je nepretrgoma od leta 1984 oziroma 35 let. Vodil je projekte, ki so pomembno prispevali k razvoju atletike. Med drugim je bil podpredsednik, devet let glavni in odgovorni urednik revije Atletika, vodil je nakup in obnovo prostorov AZS, priskrbel opremljevalca športne opreme zaatlete itd. Veliko je prispeval k izboljšanju drugih materialnih in predvsem finančnih razmer v atletiki.

Po osamosvojitvi Slovenije je postal aktiven v novonastalem Olimpijskem komiteju Slovenije.Z izvolitvijo v prvi izvršni odbor OKS je s svojim znanjem in izkušnjami prispeval k postavljanju temeljev športa v samostojni Republiki Sloveniji. Član izvršnega odbora je ostal vse do leta 2014. V tem času je bil aktiven v skoraj vseh komisijah in delovnih telesih krovne športne organizacije, bil je predsednik komisije za publikacije, član odbora za marketing, član odbora za vrhunski šport, član statutarno-pravne komisije ter komisije za mediacijo in arbitražo.Tudi v okviru OKS-ZŠZ se je izkazal s svojimi organizacijskimi sposobnostmi, ko je več leto organiziral olimpijske teke in s tem pripomogel k širitvi priljubljenosti športa za vse.Poleg aktivnosti v okviru Atletske zveze Slovenije in Olimpijskega komiteja Slovenije je bil deset let član sveta Fundacije za šport, član sveta Zavoda Planica, štiri leta član Zavoda za šport Kranj.
Dušana Prezlja poznamo tudi kot atletskega sodnika, ki je sodil na več kot 100 atletskih tekmovanjih.
Poleg izjemnega prispevka k razvoju športa v Republiki Slovenije je Dušan Prezelj posvetil veliko časa tudi prenosu znanja na mlade atlete in kot trener dosegel izjemne tekmovalne rezultate ter za to prejel priznanja MO Kranj, AZS in OKS-ZŠZ. Njegovi atleti so osvojili več kot trideset članskih državnih naslovov, vsaj toliko pa še v mladinskih kategorijah.

*Predlagatelj je dolžan pridobiti osebne podatke s soglasjem tistega, ki ga predlaga za Bloudkovo priznanje, skladno s Splošno Uredbo (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter o razveljavitvi Direktive 95/46/ES.
Uspešno trenersko delo je kronal z rezultati sina Rožleta Prezlja, ki je leta 2001 osvojil naslov evropskega prvaka do 23 let, tekmoval pa je tudi na treh olimpijskih igrah. Leta 2008 se je Rožle v Pekingu uvrstil v veliki olimpijski finale. V olimpijskem letu 2012 je z 232 cm postavil še danes veljavni državni rekord v skoku v višino.


Vrednotam športa in športu je Dušan Prezelj zvest in predan še danes. Tako se v duhu reka zdrav duh v zdravem telesu še vedno aktivno ukvarja s športom in se tudi udeležuje veteranskih atletskih tekmovanj. V veteranski karieri je po svojem 40. letu osvojil 20 medalj na svetovnih in evropskih prvenstvih, od tega 14 zlatih. Letos je zmagal na evropskem prvenstvu v kategoriji 70-letnikov. V kategoriji do 65 let je dosegel tudi dva svetovna rekorda v skoku v višino. Odmeven je bil svetovni rekord 160 cm na Ptuju leta 2020. V letu 2024 je dosegel izjemne uspehe. Svetovni rekord v kategoriji 75-79 s 153 cm v Zagrebu in kljub poškodbi zlati medalji EMACI 2024 Torun Poljska s 135 cm  in WMAC Gothenburg (Göteborg) v kategoriji 75-79 s 145 cm. 

Vse našteto potrjujejo tudi prejeta priznanja in nagrade. Tako je prejel najvišje priznanje častno listino OKS-ZŠZ, kot zaslužen za razvoj športa, olimpijskega gibanja za uveljavitev in promocijo slovenskega športa, zlato plaketo Atletske zveze Slovenije, nagrado Mestne občine Kranj za življenjsko delo v športu, priznanje Evropske atletske zveze za pomemben prispevek k razvoju atletike, priznanje Mednarodnega olimpijskega komiteja za volontersko delo v športu,Bloudkovo plaketo itd.

Na podlagi zapisanega smo prepričani, da Dušan Prezelj v družbi odseva vrednote olimpizma in športa. Te je dopolnil s svojim predanim prostovoljnim delom v športu in tako številnim omogočil, da se lahko bolj kakovostno ukvarjajo s športom, športnikom, da lahko uresničujejo svoje sanje v tekmovalnem športu, atletiki pa, da je dosegla v tem času skoraj vse, kar se da. Stem je atletika postala ena najpomembnejših športnih panog v Sloveniji in k temu je pomembno prispeval prav Dušan Prezelj. Na podlagi naštetega predlagamo, da se Dušanu Prezlju za prispevek k razvoju slovenskega športa podeli Bloudkova nagrada za življenjsko delo.

(Točki 6 in 7 sta lahko obrazloženi tudi obsežneje na posebni prilogi k temu obrazcu.)
